---
title: "Moduł Sprzedaż: Kompletny przewodnik po fakturowaniu w Altera"
description: "Od wystawienia pierwszej faktury po zaawansowane filtrowanie i personalizację widoku. Oto wszystko, co musisz wiedzieć, aby w pełni zarządzać sprzedażą w swojej firmie."
---

Wystawianie faktur to podstawa w każdej firmie, ale nie musi być żmudnym obowiązkiem. Moduł **Sprzedaż** w Altera został zaprojektowany, aby ten proces był jak najszybszy, najprostszy i maksymalnie zautomatyzowany. Zapomnij o ręcznym wklepywaniu danych i pomyłkach. Skup się na tym, co najważniejsze – na rozwoju swojego biznesu.

Ten przewodnik pokaże Ci wszystko – od wystawienia faktury w 60 sekund, przez zarządzanie listą dokumentów, aż po zaawansowane triki, które oszczędzą Twój czas.

### Jak wystawić fakturę? (Krok po kroku)

W głównym panelu kliknij zielony przycisk **"Nowa Faktura"**. Otworzy się nowy, dynamiczny panel boczny, w którym od razu zobaczysz podgląd tworzonego dokumentu. Każda zmiana, której dokonasz w formularzu, będzie natychmiast widoczna na szablonie faktury.

**1. Wybierz typ i podstawowe dane**
Na samej górze wybierz, jaki dokument chcesz stworzyć. Do wyboru masz m.in. fakturę:
* sprzedaży,
* pro forma,
* zaliczkową,
* końcową zaliczkową,
* korygującą.

Następnie ustaw datę wystawienia, datę sprzedaży oraz język, w jakim ma być dokument. Możesz tu również wybrać format numeracji, który wcześniej skonfigurowałeś w ustawieniach.

**2. Uzupełnij dane Nabywcy (klienta)**
To krok, w którym oszczędzasz najwięcej czasu.
* Zacznij od wpisania **numeru NIP Twojego klienta** i kliknij przycisk “Wyszukaj i uzupełnij”.
* **Altera sama uzupełni jego dane** pobierając je z oficjalnej bazy. Koniec z ręcznym przepisywaniem i ryzykiem pomyłek!
* Pamiętaj o dodaniu adresu e-mail klienta – dzięki temu wyślesz mu fakturę jednym kliknięciem bezpośrednio z aplikacji.

**3. Dodaj pozycje na fakturze**
Wpisz, co sprzedajesz.
* Kliknij **"+ Dodaj pozycję"**.
* Podaj nazwę usługi lub towaru, ilość, cenę netto i stawkę VAT. Reszta kwot policzy się automatycznie.
* **Wskazówka:** Jeśli często sprzedajesz to samo, zaznacz pole **"Zapisz nowy produkt"**. Następnym razem wybierzesz go z listy, a wszystkie dane uzupełnią się same.

**4. Uzupełnij dodatkowe informacje (opcjonalnie)**
Poniżej listy pozycji możesz dodać więcej szczegółów, które pomogą Ci w analizie finansów:
* **Projekty:** Przypisz fakturę do konkretnego projektu lub klienta, aby później łatwo sprawdzić jego rentowność.
* **Płatność:** Wybierz formę i termin płatności oraz wskaż konto bankowe, na które mają trafić pieniądze. Możesz tu od razu oznaczyć fakturę jako opłaconą.
* **Załączniki:** Chcesz dodać do faktury umowę lub specyfikację? Po prostu przeciągnij plik w odpowiednie pole.

**5. Wystaw lub zapisz jako szkic**
Gdy wszystko jest gotowe, na górze strony kliknij:
* **"Wystaw"**, aby nadać fakturze numer i wprowadzić ją do obiegu.
* **"Zapisz jako szkic"**, jeśli chcesz do niej wrócić i dokończyć ją później.

### Zarządzanie listą faktur (Twoje centrum dowodzenia)

Wszystkie Twoje faktury – wystawione, szkice i zaksięgowane – znajdują się w głównej tabeli modułu Sprzedaż. To tutaj możesz nimi zarządzać.

**Filtrowanie i wyszukiwanie – znajdź wszystko w kilka sekund**
* **Szybkie filtry:** Użyj gotowych przycisków, aby pokazać np. faktury `Nieopłacone` lub `Po terminie`.
* **Wyszukiwarka:** Wpisz w pole na górze dowolną frazę (numer faktury, nazwę klienta, kwotę), aby natychmiast odfiltrować listę.
* **Filtry zaawansowane:** Kliknij **"Wszystkie filtry"**, aby szukać po dacie, statusie, projekcie, kwocie i wielu innych kryteriach.

**Personalizacja widoku tabeli i własne filtry**
Możesz w pełni spersonalizować widok tabeli z fakturami.
* **Zarządzaj kolumnami:** Kliknij ikonę ustawień nad tabelą, aby wybrać, które kolumny chcesz widzieć (np. NIP nabywcy, projekt, data eksportu), a które ukryć.
* **Zapisz własny filtr:** Często filtrujesz te same dane? Zastosuj wybrane filtry, a następnie kliknij **"Zapisz widok filtr"**, aby stworzyć własny przycisk szybkiego filtrowania.

### Co można zrobić z wystawioną fakturą?

**Podgląd i historia zmian**
Kliknij na dowolną fakturę na liście, aby otworzyć panel boczny z jej podglądem. Możesz stamtąd łatwo nawigować do kolejnych i poprzednich dokumentów na liście. Co ważne, w zakładce **„Historia zmian”** znajdziesz pełny zapis tego, kto, co i kiedy zmieniał w danym dokumencie. Klikając w konkretny zapis, możesz nawet podejrzeć stan faktury z danego momentu.

**Inne akcje**
Przy każdej fakturze na liście znajdziesz menu z dodatkowymi akcjami. Możesz stamtąd m.in.:
* **Edytować** dokument.
* **Pobrać** fakturę jako plik PDF.
* **Wysłać** ją bezpośrednio do klienta e-mailem.
* **Ograniczyć dostęp:** W ustawieniach użytkownika możesz ograniczyć pracownikom dostęp wyłącznie do faktur, które sami wystawili.

**Eksportowanie danych sprzedaży**
Potrzebujesz zestawienia w Excelu lub pliku JPK_FA?
* Użyj przycisku **"Eksportuj"**, aby pobrać wszystkie (lub odfiltrowane) faktury w formacie PDF, Excel, JPK_FA, a także do programów **Comarch Optima** i **enova365**.